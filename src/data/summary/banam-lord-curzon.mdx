---
title: बनाम लार्ड कर्ज़न
keyword: Banam Lord Curzon By Balmukund Gupt
date: 2025-03-04
---

माई लार्ड! लड़कपन में इस बूढ़े भंगड़ को बुलबुल का बड़ा चाव था। गांव में कितने ही शौकीन बुलबुलबाज थे। वे बुलबुलें पकड़ते थे, पालते थे और लड़ाते थे, बालक शिवशम्भु शर्मा बुलबुलें लड़ाने का चाव नहीं रखता था। केवल एक बुलबुल को हाथ पर बिठाकर ही संतोष होना चाहता था। पर ब्राह्मणकुमार को बुलबुल कैसे मिले? पिता को यह भय कि बालक को बुलबुल दी तो वह मार देगा, हत्या होगी। अथवा उसके हाथ से बिल्ली छीन लेगी तो पाप होगा। बहुत अनुरोध से यदि पिता ने किसी दिन किसी भिखारी से बुलबुल ला भी दी तो वह एक घंटे से अधिक नहीं रहने पाती थी। वह भी पिता की निगरानी में।

सराय के भटियारे बुलबुलें पकड़ा करते थे। गांव के लड़के उनसे दो-दो तीन-तीन पैसे में खरीद लाते थे। पर बालक शिवशम्भु तो ऐसा नहीं कर सकता था। पिता की आज्ञा बिना वह बुलबुल कैसे लाए और कहां रखे? उधर मन में अपार इच्छा थी कि बुलबुल जरूर हाथ पर हो। इसी से जंगल में उड़ती बुलबुल को देखकर जी फड़क उठता था। बुलबुल की बोली सुनकर आनंद से द्रवित होने लगता था। कैसी-कैसी कल्पनाएं दिमाग में उठती थीं। उन सब बातों का तो अनुभव दूसरों को नहीं हो सकता। दूसरों को क्या होगा? आज यह वही शिवशम्भु है, जिसे इसी बालकाल के अनिर्वचनीय चाव और आनंद का अनुभव नहीं हो सकता।

बुलबुल पकड़ने की नाना प्रकार की कल्पनाएं मन ही मन में करता हुआ बालक शिवशम्भु सो गया। उसने देखा कि संसार बुलबुलमय है। सारे गांव में बुलबुलें उड़ रही हैं। अपने घर के सामने खेलने का जो मैदान है, उसमें सैकड़ों बुलबुल उड़ती फिरती हैं। फिर वे सब ऊंची नहीं उड़तीं। वे नीची-नीची उड़ती हैं। उनके बैठने के अड्डे भी नीचे-नीचे हैं। वे कभी उड़कर इधर जाती हैं और कभी उधर, कभी यहां बैठती हैं और कभी वहां, कभी वे उड़कर बालक शिवशम्भु के हाथ की उंगलियों पर आ बैठती हैं। शिवशम्भु आनंद में मग्न होकर इधर-उधर दौड़ रहा है। उसके दो-तीन साथी भी उसी प्रकार बुलबुलें पकड़ते और छोड़ते इधर-उधर कूदते फिरते हैं।

आज शिवशम्भु की मनोवांछना पूर्ण हुई। आज उसे बुलबुलों की कोई कमी नहीं है। आज उसके खेलने का मैदान बुलबुलिस्तान बन रहा है। आज शिवशम्भु बुलबुलों का राजा ही नहीं, बल्कि महाराजा है। आनंद का सिलसिला यहीं नहीं टूटा। शिवशम्भु ने देखा कि सामने एक सुंदर बाग है। वहीं से सब बुलबुलें उड़कर आती हैं। बालक कूदता और दौड़कर उसमें पहुंचा। देखा, सोने के पेड़-पत्ते और सोने ही के नाना रंग के फूल हैं। उन पर सोने की बुलबुलें बैठी गाती हैं और उड़ती फिरती हैं। वहीं एक सोने का महल है। उस पर सैकड़ों सुनहरी कलश हैं। उन पर भी बुलबुलें बैठी हैं। बालक दो-तीन साथियों सहित महल पर चढ़ गया। उस समय वह सोने का बागीचा सोने के महल और बुलबुलों सहित एक बार उड़ गया। सब कुछ आनंद से उड़ता था, बालक शिवशम्भु भी दूसरे बालकों सहित उड़ रहा था। पर यह आमोद बहुत देर तक सुखदायी न रहा।

बुलबुलों का ख्याल अब बालक के मस्तिष्क से हटने लगा। उसने सोचा - हाय! मैं कहां उड़ा जाता हूं? माता-पिता कहां? मेरा घर कहां? इस विचार के आते ही सुख भंग हो गया। बालक कुलबुलाकर उठ बैठा। देखा और कुछ नहीं, बल्कि अपना ही घर और अपनी ही चारपाई है। मनोहर स्वप्न समाप्त हो गया।

आपने, माई लार्ड! जब से भारतवर्ष में पधारे हैं, बुलबुलों का ही दर्शन किया है या सचमुच कोई करने योग्य काम भी किया है? खाली अपना ख्याल ही पूरा किया है या यहां की जनता के लिए भी कुछ कर्तव्य पालन किया? एक बार यह बातें बड़ी धैर्यता से मन में विचारिए। आपकी भारत में स्थिति की अवधि के पांच वर्ष पूरे हो गए। अब यदि आप कुछ दिन रहेंगे तो सूद में, मूलधन समा हो चुका। हिसाब कीजिए, नुमायशी कामों के सिवा काम की बात आप कौन-सी कर चले हैं और भड़कबाजी के सिवा ड्यूटी और कर्तव्य की ओर आपका इस देश में आकर कब ध्यान रहा है? इस बार के बजट की वक्तृता ही आपके कर्तव्यकाल की अंतिम वक्तृता थी। जरा उसे पढ़ तो जाइए, फिर उसमें आपकी पांच साल की किस अच्छी करतूत का वर्णन है।

आप बारम्बार अपने दो अत्यधिक तामझाम से भरे कामों का ही वर्णन करते हैं। एक विक्टोरिया मेमोरियल हॉल और दूसरा दिल्ली-दरबार। पर जरा विचारिए तो यह दोनों काम "शो" हैं या "ड्यूटी"? विक्टोरिया मेमोरियल हॉल केवल पेट भरे अमीरों के एक-दो बार देख आने की चीज होगा, उससे दरिद्रों का कुछ दु:ख घट जाएगा या भारतीय जनता की कुछ दशा सुधर जाएगी, ऐसा तो आप भी न समझते होंगे।

अब दरबार की बात सुनिए कि क्या था? आपके ख्याल से वह बहुत बड़ी चीज था। पर भारतवासियों की दृष्टि में वह बुलबुलों के आनंद से बढ़कर कुछ न था। जहां-जहां से वह जुलूस के हाथी आए, वहीं-वहीं सब लौट गए। जिस हाथी पर आप सुनहरी झूलें और सोने का हौदा लगवाकर छत्र-धारण-पूर्वक सवार थे, वह अपने कीमती असबाब सहित जिसका था, उसके पास चला गया। आप भी जानते थे कि वह आपका नहीं और दर्शक भी जानते थे कि वह आपका नहीं। दरबार में जिस सुनहरी सिंहासन पर विराजमान होकर आपने भारत के सब राजा-महाराजाओं की सलामी ली थी, वह भी वहीं तक था और आप भलीभांति जानते हैं कि वह आपका न था। यह सब चीजें केवल नुमायशी थीं। भारतवर्ष में वह पहले ही से मौजूद थीं। क्या इन सबसे आपका कुछ गुण बढ़ा?

माई लार्ड! आपने कुछ चायवालों की दावत खाकर कहा था कि यह लोग यहां के निवासी हैं और हम लोग कुछ दिन के लिए। आपके वह "कुछ दिन" बीत गए। अवधि पूरी हो गई। अब यदि कुछ दिन और मिलें तो वह किसी पुराने पुण्य के बल से समझिए। उन्हीं की आशा पर शिवशम्भु शर्मा यह चिट्ठा आपके नाम भेज रहा है, जिससे इन मांगे दिनों में तो एक बार आपको अपने कर्तव्य का ख्याल हो।

मतलब समाप्त हो गया। जो लिखना था, वह लिखा गया। अब खुलासा बात यह है कि एक बार 'शो' और ड्यूटी का मुकाबला कीजिए। 'शो' को 'शो' ही समझिए। 'शो' ड्यूटी नहीं है! माई लार्ड! आपके दिल्ली दरबार की याद कुछ दिन बाद उतनी ही रह जाएगी जितनी शिवशम्भु शर्मा के सिर में बालकपन के उस सुख की है।
