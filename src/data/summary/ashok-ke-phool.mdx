---
title: अशोक के फूल
keyword: Ashok ki phool By Hazari Prasad
date: 2025-03-04
---

आचार्य हजारी प्रसाद द्विवेदी का निबंध "अशोक के फूल" भारतीय संस्कृति और इतिहास के अद्वितीय संगम को दर्शाता है। इस निबंध में लेखक अशोक के फूल को महज एक पुष्प के रूप में नहीं, बल्कि भारतीय संस्कृति के विकास और परिवर्तन का प्रतीक मानते हैं।

द्विवेदी जी ने अशोक के फूल को भारतीय संस्कृति में दिए गए महत्व को बड़े ही मार्मिक ढंग से चित्रित किया है। उन्होंने बताया है कि कैसे इस फूल को भारतीय धर्म, कला और साहित्य में एक विशेष स्थान प्राप्त है।

कालिदास जैसे महान कवियों ने अपने काव्य में अशोक के फूलों को इतनी खूबसूरती से चित्रित किया है कि वे पाठकों के मन में सदैव के लिए अंकित हो गए हैं। लेखक ने अशोक के फूल के प्रतीकात्मक महत्व पर भी विशेष जोर दिया है। प्रस्तुत निबंध में हजारी प्रसाद द्विवेदी जी ने 'अशोक के फूल' की सांस्कृतिक परंपरा की खोज करते हुए उसकी महत्ता प्रतिपादित की है।

इस फूल के पीछे छिपे विलुप्त होते सांस्कृतिक गौरव की याद में लेखक का मन उदास हो जाता है और वह उमड़-उमड़ कर भारतीय रस-साधना के पीछे हजारों वर्षों पर बह जाना चाहता है। वह उस वैभवशाली युग की रंगलीला में विचरण करने लगता है; जब कालिदास के काव्यों में नववधू के गृह प्रवेश की भाँति शोभा और गरिमा को बिखेरता हुआ 'अशोक का फूल' अवतरित होता था। कामदेव के पाँच वाणों में सम्मिलित आम, अरविंद, नीलकमल तो उसी प्रकार से सम्मान पाते चले आ रहे हैं। हाँ, बेचारी चमेली की पूछ अवश्य कुछ कम हो गई है, किन्तु उसकी माँग अधिक भी थी। तब भी अशोक ही भुला दिया गया है। ऐसा मोहक पुष्प क्या भुलाने योग्य है? क्या संसार में संवेदनशीलता समाप्त हो गई है? अशोक में फिर फूल आ गए हैं। इन छोटे-छोटे, लाल-लाल पुष्पों के मनोहर गुच्छों में कैसी मोहकता है!

सोच-समझकर कंदर्प देवता ने लाखों मनोहर पुष्पों को छोड़कर सिर्फ पाँच को ही अपने तूणीर में स्थान देने योग्य समझा था। एक यह अशोक ही है, लेकिन पुष्पित अशोक को देखकर मेरा मन उदास हो जाता है। इसलिए नहीं कि सुंदर वस्तुओं को हतभाग्य समझने में मुझे कोई विशेष रस मिलता है। कुछ लोगों को मिलता है। वे बहुत दूरदर्शी होते हैं। जो भी सामने पड़ गया, उसके जीवन के अंतिम क्षण तक का हिसाब वे लगा लेते हैं। मेरी दृष्टि इतनी दूर तक नहीं जाती। फिर भी इस फूल को देखकर लेखक का मन उदास हो जाता है। वास्तविक कारण तो उसके अंतर्यामी ही जानते होंगे, लेखक ने जो कुछ थोड़ा-बहुत अनुमान लगाया है, वह बताता है कि कालिदास के पूर्व भारतवर्ष में इस पुष्प का कोई विशेष नाम नहीं जानता था। परन्तु कालिदास के काव्यों में यह जिस शोभा एवं सौंदर्य का भार लेकर प्रवेश करता है, वह पहले कहाँ था!

मुसलमानी संस्कृति के प्रतिष्ठान के साथ ही यह मनोहर पुष्प साहित्य के सिंहासन से चुपचाप उतार दिया गया। इस पुष्प का नाम तो लोग बाद में भी लेते थे, पर उसी प्रकार जिस प्रकार बूढ़े, बीमार, विमंदित का। अशोक को जो सम्मान कालिदास से मिला, वह अपूर्व था। वह महादेव के मन में क्षोभ पैदा करता था, मर्यादा पुरुषोत्तम श्रीराम के चिंतन में सीता का स्मरण उत्पन्न करता था और मनोजन्मा देवता के एक इशारे पर कंधे पर से ही फूट उठता था। कंदर्प देवता के अन्य बाणों की कदर तो आज भी कवियों की दुनिया में बनी हुई है। अरविंद को किसने भुलाया? आम कहाँ छोड़ा गया? और नीलकमल की माया को कौन काट सका? नवमल्लिका की अब कोई विशेष चर्चा नहीं है, किंतु उसकी अधिक कद्र कभी थी भी नहीं। हाँ, भुलाया गया है अशोक।

ईसवी सन् के आरंभ के आस-पास अशोक का शानदार पुष्प भारतीय धर्म, साहित्य और शिल्प में अद्भुत महिमा के साथ आया था। कंदर्प देवता ने यदि अशोक को चुना है, तो यह निश्चित रूप से एक आर्येतर संस्कृति की देन है। इन आर्येतर जातियों के उपासक वणिक, कुबेर और वाणिज्यपति थे। कंदर्प कामदेव का नाम हो गया है, तथापि वह गंधर्व का ही पर्याय बना रहा। शिव से भिड़ने जाकर एक बार यह पिट चुके थे, विष्णु से डरते रहते थे और बुद्धदेव से भी सहमकर लौट आए थे। लेकिन कंदर्प देवता हार मानने वाले जीव न थे। बार-बार हारने पर भी वह झुके नहीं। उन्होंने नए-नए अस्त्रों का निर्माण किया। अशोक शायद उनका अंतिम अस्त्र था।

बौद्ध धर्म को इस नए अस्त्र ने घायल कर दिया, शैव मार्ग को अभिभूत कर दिया और शक्ति साधना को झुका दिया। भारत एक अद्भुत देश है। असुर आए, आर्य आए, शक आए, नाग आए, यक्ष आए, गंधर्व आए – न जाने कितनी मानव जातियाँ यहाँ आईं और आज के भारतवर्ष के निर्माण में अपना योगदान देकर चली गईं। जिसे हम हिंदू संस्कृति कहते हैं, वह अनेक आर्य और आर्येतर उपादानों का सम्मिश्रण है।

भगवान बुद्ध ने कामदेव पर विजय के बाद वैरागियों की एक नई परंपरा स्थापित की थी। यक्षों के वपाणि नामक देवता इस वैराग्य धर्म में घुसे और बोधिसत्वों के शिरोमणि बन गए। अशोक आज भी उसी मौज में है, जिसमें आज से दो हजार वर्ष पहले था। ज्ञान भी एक बोझ है, जितना ही भारी होता है, उतना ही तेजी से डुबोता है। जब वह जीवन का अंग बन जाता है, तो सहज हो जाता है। तब वह बोझ नहीं रहता। अशोक का कुछ भी तो नहीं बिगड़ा है। कितनी मस्ती में झूम रहा है! कालिदास इसका रस ले सके थे अपने ढंग से। मैं भी ले सकता हूँ, अपने ढंग से। उदास होना व्यर्थ है।
